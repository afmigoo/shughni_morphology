atā yeso dawům-i čūd yi odam-and-en δu puc vad
fištīr puc xu dod-ard-i lůd mu bāx̌ mīros mu-rd dāk
atā yu čorik xu mol at oli xu pacen-ard bāx̌ ču
bād as δu-aray meθ yu fištīr puc fukaθ-i xu mol ǰām čūd xu pūl qati tar δaraki mamlakat tūyd taram-i yik dis ayš čūd idê ar čīz wi-nd ca vud fukaθ-i binêst
atā yik di waxt-and yik wi mamlakat-and moɣ̌ӡ sut xu yu sof benawo sut
bād as maǰbūri sut tar yi boy xez kor tilāpt atā yu boy wi-yi tar xu qišloq xūgbůni čīdow box̌t
yu amex̌ā yik dis maɣ̌ӡůnǰ vud idê xūgen xurokā či xīd sut důnd-aven idê wi-rd-en yi-čīz-aθ na δod
daδ wi wux̌ tar wi yat xu yu xu-rd-aθ-i lůd mu dod-and wi důnd xizmatgor atā yi čāy as wev-andi maɣ̌ӡůnǰ na rist-at wev xurok bex̌ mis δed atā wuz yůdard as maɣ̌ӡůnǰgi marum
azůdand tīm tar xu dod xez gax̌t kinum xu wi-rd lům a dod wuz-um xuδoy at tu xez-and gināgor
wuz-um ač-ga loyiqi tu puc vidow nist atā yik dis yisob kin idê wuz-um mis tu xez-and yi xizmatgor
bād daraw-aθ yat tar xu dod xez
yu ɣal δar-aθ vud atā wi dod-ard as wi rām yat wi dod žêx̌t-žêx̌t sut xu xu puc-i kinor anǰūvd xu daraw bāčīd sut
atā wi puc lůd-i a dod wuz-um xuδoy at tu xez-and gināgor wuz-um ač-ga loyiqi tu puc yisob sitow nist
ammo wi dod xizmatgoren-ard-i lůd ǰāldi as fukaθ bīdi pūx̌oken vet xu di-rd piniӡet di angix̌t-ard čillā weδet at mūzā vet lāk pinīzd
as fukaθ pirvor šīg vet xu kaɣ̌et xārām at xuši kinām
yida mu puc yid mūɣ̌ǰin vud xu šič zindā sut yid bed xu vo peδo δod
bād-en wāδ ziyofat δod
atā xidīr puc di waxt-and tar zimcen vud gax̌tčīd-and nazdīk yat xu soz-i x̌ud at raqosi-yi wīnt xu as yi xizmatgor-i pex̌st idê čīz gāp suδǰ
atā yu ǰiwob-i δod tu virod yat xu tu dod pirvor šīg-i kux̌t důnd-aven idê tu virod zindā atā salůmat-aθ yat
wi xidīr virod-and wi qār yik dis sifīd idê tar čīd dedow wi-rd na forti
bād wi dod nax̌tūyd xu yůlloyi pi wi čūd
ammo yu xu dod-ard-i lůd tu čis wuz soloyi sol-and ɣulům ǰinow tu-rd mênat kinum at as tu gāp-um na nax̌tūyǰ tu-t guǰbuc-aθ mis mu-rd na dākčūd idê wuz xu ox̌nogůn qati xuši kinum
atā yid tu puc yidê tu mol at ol-i ǰalaben-ard šebt at binêst-i xu gax̌t čūd atā tu-t di ǰāt pirvor-i šīg kux̌t
atā wi dod wi-rd-i lůd e pucik tu-t amex̌ā mu qati xu ar čīz mu-nd ca yu tu-nd
māš boyad xuši at xursandi kinām idê tu virod mūɣ̌ǰin vud at zindā sut bed xu vo peδo δod
yi meθ ǰinesor nům qůllāv-ti nāš mardum yeso garginūx̌ā ʒuv vud idê xuδoy kalům as wi ɣêv-and x̌īnt
yeso δiyůn kax̌tīn-i wīnt idê tar qůllāv-en firīpt moyigīren-en as kax̌tīnen-and nax̌toyd xu xu tūren-en zinod
yeso ded ar yi kax̌tīn yā šimůn-and vad xu xoyix̌-i čūd důndikaθ as zīmbā δardi sůd atā xubaθ ar wi kax̌tīn nūst xu odamen-ard-i tālīm δêd dawům ču
to-yi tayor čūd atā gāx̌t tar šimůn tar awʒi sa yik-ůd-and anǰīvdow-ard tūr pitet
atā šimůn wi-rd-i lůd e wistoδ māš-ām katarax̌āb ar cůnd ca ču yi čīzaθ-ām na anǰūvd atā tu gāp na gārδenum yima pitêwum tūr
moyigīren-en tūr pitêwd xu yik dis lap moyi-yen anǰūvd idê tūr pirost
bād-en tar xu amrogůn daraw δust-weδd sat idê yaden wev-ard yordam kinen wev amrogůnen xu kax̌tīn qati yat xu wāδ-en varθ kax̌tīnen yik dis lap moyi wīz čūd idê wāδ kax̌tīnen-en daraw bun-nīst sat
atā šimůn petrus di-yi wīnt xu yeso piro-ndi-yi či-zůn xu δod xu lůd-i e xudowand as mu xez-and δar sa wuz-um gināgor odam
oxir šimůn at wi amrogůn yoqūb yāyo zebeday pacen šimůn rafīqen fukaθ-en as di ǰinow moyi-anǰīvd osepi sat
atā yeso šimůn-ard-i lůd x̌oǰ mā δêr as nur-and-ta tu moyi nay atā odamen anǰāvi
xu kax̌tīnen-en tar zīmbā ziwost xu fuk čīzaθ-en yamand lāk čūd xu yeso dām-ti-yen toyd
yi meθ yeso ar ǰo-ndi ca duo-yi čūd atā yi x̌ogird wi-rd-i lůd e xudowand māš duočīd uxmānd kin yāyo yida xu x̌ogirden-i uxmānd čūd
atā yeso wev-ard-i lůd ar waxt duo či x̌êyd ca set yik dis lůvet e padari buzurgwor yu tar osmůn
lāk tu nům muqadas sůd lāk tu malakūt yoδd lāk tu yirodā zamīn-ti mis osmůn ǰinow barqaror ved
tu māš-ard ar meθ māš risq at rūzi dāk
māš guno māš-ard biyomurzīdā kin yidê māš mis fukard-aθ ar čāy māš-ard badi ca kix̌t wev guno biyomurzīdā kinām ozmūd-ard māš dičor mā kin at as yiblīs māš nigo δêr
yeso vo wev-ard-i lůd farz-ām čūd idê yīw-and as tama dūst yast xu barobar x̌āb yoδd tar wi čīd divi xu lůvd e dūst aray garδā mu-rd qārz δa
šič tar mu čīd yi dūst ded atā mu-nd yi-čīz-aθ nist idê wi piro-ndi ribīm
naxo yu-ta as čīd-and xu dūst-ard lůvd a ǰůn tu ol mu δa divi yida čust bāč-kāč-en yida x̌êvӡ wuz-um mis ar bīreǰ wuz na vārδīm andiӡum xu garδā tu-rd ziwêδum
rost-aθ tama-rd lům idê aga dūst ǰinow wi-rd garδā ca na dākix̌t yu-ta picemak ca sůd yu wi dūst-ta maǰbūr sůd andīzd xu ar cůnd wi-rd ca fort dākix̌t
atā wuz tama-rd lům tilābet at tama-rd-ta dāken x̌ikaret at viriyet-ta pi divi diyet at tama-rd-ta yet kinen
ar čāy ca tilāpt zêzd-ta ar čāy x̌ikīrt vired-ta atā ar čāy pi divi ca δīd wi-rd ta yet kinen
yak bor yeso xu x̌ogirden qati ar yi kax̌tīn nūst xu lůd-i wev-ard tiyet tar wi rūya por δiyām
yā wev kax̌tīn rawůn sat dūsik-ga bād atā yeso tar xūδm δod
banokāf-and yik dis gandā x̌ūӡ andūyd idê wi kax̌tīn-i azu taram kiltent at ar wi darūn nāš x̌ac sut atā wev ǰůn-ard xatar yat
apostolen-en yat xu yeso-yen agā čūd xu lůd-en wistoδ wistoδ šič-ta alok sāwām
yeso agā sut xu wi x̌ūӡ at x̌ac mawǰen-i binêst atā fuka ǰo orůmi sut
atā yeso xu x̌ogirden-ard-i lůd tama yemůn kāyi
apostolen-en x̌oǰ pi x̌oǰ at ayrůn-aθ tar yakdigar gāx̌t yid ku čāy ved idê x̌ūӡ at x̌ac-ard mis farmůn δīd atā wāδ tobê sen
wi waxt-and farmůn nax̌toyd xu yamand rūm qaysar awgust rimod-i yidê tamůmi zamīn-ti mardum saršumori kinen
yid awwalīn saršumori vad wiy-en tām naɣ̌ǰimč-at idê sūriyā okim kiwirīnus ca vud
atā fukaθ-en toyd tar saršumori ar čāy tar xu x̌ār
yesuf mis tūyd as ǰalīl as nosirā-ndi ar yawūdo ar baytlem nům dowūd x̌ār důnd aven idê yu as dowūd awlod vud
yu xu xisminenӡ maryam qati tar saršumori sut yā duǰůn vad
atā wāδ-en baytlem-and ca vad wam mêst ded
wam-and sarfarzand puc sut wix̌tak-i wi čūd xu ribūd-i ar winīr tar ɣiǰīd důnd aven idê wev-ard ar qūšxůnā ǰoy navud
atā wi qarībi-ra-yen čūpůnen vad wāδ-en biyābůn-ard zindagi čūd atā x̌ābaǰev-en čarogo-ra mol x̌ibůni čūd
wev cem piro-ndi xudowand farix̌tā peδo δod atā xudowand ǰalol wev garginūx̌ā-yi rux ču wāδ-en osepi sat
atā farix̌tā wev-ard-i lůd x̌oǰ mā δêret wuz tama-rd buzurg xabar vārum buzurg xursandi fuk xalq-ard
nur dowūd x̌ār-and tama naǰotδāδīǰ yeso xudowand as nān sut
atā yima tama-rd nix̌ůnā tama-ta wix̌tak čūɣ̌ǰin kūdak ar winīr viriyet
banokāf-and farix̌tā pāli-ndi osmůn lix̌kar peδo δod xu xuδoy sitowax̌ daraw sut
xuδoy-ard ǰalol pi sar tīr osmůn osoyax̌ zamīn ti mardum-ard idê wev-i yu žīwǰ ca čūɣ̌ǰ
farix̌tayen-en to pi osmůn sifād atā čūpůnen-en tar yak digar gāx̌t tiyet sāwām tar baytlem čisām taram čīz gāp sut ar čīz-i as xudowand māš-ard ca firêpč
wāδ-en ǰāld-aθ rawůn sat atā maryam at yesuf-en virūd atā wev kūdak ɣal ar winīr x̌ovǰin
wāδ-en wi kūdak wīnt xu ar čīz-i wev-ard farix̌tā dar borayi wi ca lůd takror-en ču
ār-čāy di gāp-i ca x̌ud fukaθ-en as čūpůnen naqli ayrůni zor sat
atā maryam fukaθ-i xu ba dil anǰūvd at fikri-yi čūd
atā čūpůnen-en gax̌t čūd atā xuδoy-en ǰalol at sitowax̌ čūd idê di ǰinow koren wīnt at di ǰinow gāpen x̌ud farix̌tā ar čīz-i wev-ard ca lůd wi gāp-ti sut
waxt meθ bād wi ɣiδā čūlburůn waxt to yat atā wi nůmen δod yeso ik wi nům idê farix̌tā piro as wi nān qīč-and peδo sidaθ-i wi ca δod
atā maryam at yesuf pokīzačīd waxt as rūyi šariyati mūso to firīpt atā wāδ-en kūdak pi yerusalīm xudowand-ard taqdīmčīd vūd
důnd aven idê xudowand qonūn-and yaθč ar narīnā sarfarzand boyad xudowand-ard taqdīm sůd
atā āmga di ǰāt idê qurbůni kinen δu foxtā yo δiyůn čibůdbuc ar rāng xudowand qonūn ca rimoδǰi ven
yik wev waxten-and yerusalīm-and šimůn nům čorik vud atā yu aqdūst at porso odam vud yisroyīl-ard-i naǰot tilāpt atā rūyi ilohi wi-rd firīpčin vud
šimůn-ard-i rūyi ilohi yik-dis mālum čūd idê tůnec-i xudowand mase na wīnč yu-ta na mīrt
rūyi ilohi wi-yi xabar čūd xu yu yat tar mābad atā to-yen yeso dod at nān taram wi vūd idê ar čīz qonūn ca lůvd bar wi kinen
šimůn zox̌t-i xu mi δust wi xu xuδoy-ard-i šukrat čūd
šič-ta tu xu bandā osoyax̌-aθ lāk-i e parwardigor důnd aven idê tu-t xu wādā yiǰro čūd
xu cemaθ-um yik wi wīnt idê tu-t wi naǰotδāδīǰ
pirokêθ fukaθ mardumen-ard ca lůvǰ
nūr-um wīnt idê yu-ta bexuδoyen cem yet kix̌t atā tu yisroyīl xalq ǰalol ta sůd
atā wi kūdak dod at nān-en ayrat qati niɣux̌t idê šimůn dar borayi yeso čīz lůvd
šimůn wev-ard-i barakatbāx̌ čūd atā wi nān-ard maryam-ard-i lůd yida yed-and yik-u x̌ovǰ idê as dasti di-ta yisroyīl-and lap odamen wox̌en at lap-ta andiӡen atā tu ǰůn-ta šamšer δubāx̌ kix̌t
yid-ta xuδoy nix̌ůnā sůd xu bar ziddi di-ta lap odamen andiӡen xu xu darūnaki fikriyen ta ox̌kor kinen
atā yam-and nabiya ānnā fanuyīl rizīn as ašer awlod vad yā lap pīr vad bād as čor-čīd wūvd sol-i xu čor qati zindagi čūd
xu bewā-θ reδǰ xu yima aštod-u čor sol sic
yā ačaθ as mābad-and na nax̌tīc x̌āb to meθ-i xuδoy-ard yůllo čūd at parezi anǰūvd
yik di waxt-and yā mis tar wev xez yat xu xuδoy-i sitowax̌ čūd atā ar čāy yerusalīm ozodi muntazir ca vud yā wev-ard-i dar borayi kūdak naqli čūd
fuk čīzaθ-en as rūyi xudowand qonūn yiǰro čūd xu gāx̌t-en ču pi ǰalīl pi xu x̌ār nosirā
kūdak qād-i čūd at bačamard sut aqlidor sut atā xuδoy fayz at barakat wi-nd vud
ar sol-en yeso dod at nān pi yerusalīm ar fisayům sat
yu duwozdasolā sut atā wāδ-en arwaxtā ǰinow ar ayům sat
bād as ayům-en wāδ pi čīd rawůn sat atā yu ɣiδā yeso yerusalīm-and red
atā wi dod at nān-en di na wizent xayol-en čūd idê yu wev xu amrogůn darūn wāδ-en yi meθ půnd tay čūd xu tām-en wi xex̌ at tabor at baladen darūn daraw x̌ikīd sat
cůnden x̌ikūd wi-yen na virūd xu gax̌t-en ču pi yerusalīm xu yamard-en wi daraw x̌ikīd sat
ba yi azoben bād as ara meθ wi mābad-and virūd yu oxůnen darūn nūsč atā niɣůɣ̌d wev-at pex̌st
ar čāy wi-yi ca niɣux̌t fukaθ-en wi aql-at ǰiwoben qati ayrůn sat
wi dod at nān-en wi wīnt xu ayrůn-en sat wi nān wi-rd-i lůd e pucik tu-t čīz-ard māš di ǰīnow čūd
tu čis tu dod at wuz-ām to tu virêdow-ard ɣam at ɣussāndi vad
tame-t čīz-ard mu x̌ikūd yu ǰiwob-i δod
tame-t na wizent nā yidê wuz boyad xu dod čīd-and vīm
ammo wāδ-en wi gāp na fāmt
yeso wev qati sut yu pi nosirā gax̌t-i čūd xu ačaθ as wev gāp na nax̌tūyd
atā wi nān yik di-yi fukaθ xu ba yoδ anǰūvd
yeso ɣullā sut at wi sol barobar wi farosat at žīwǰgi as tarafi xuδoy at mardum purrā sut
atā yamand yi qonūn oxůn as yawūden muallimi šariyati mūso tawrot vud idê as yeso-yi ozmūd či čīd sut xu andūyd xu lůd-i wistoδ wuz boyad carāng kinum idê abadi zindā risum
atā yeso as wi-yi pex̌st atā tawrot-and-en di ǰāt čīz lůvǰ
tu-ta yamand čīz x̌oyi
yu qonūn oxůn ǰiwob-i δod xu xudowand xu xuδoy as dil-at ǰůn-aθ žīwǰ ki ar cůnd tu quwat ca tīzd at tu aqli ca firopt wi-rd xizmat kin atā yiga odamizod mis xu ǰinow žīwǰ kin
atā yeso wi-rd-i lůd tu-t durust ǰiwob δod yik di xu gāp-ti ca kini zindagi-ta kini
ammo yu qonūn oxůn xu safedčīd ǰāt-i vo as yeso pex̌st atā mu-rd nazdīk odamizod čāy
atā yeso wi ǰiwob-and-i lůd yi odam as yerusalīm tar yerixůn tūyǰ xu pi rāzanen-and-i δoδǰ wāδ-en wi ɣorat čūɣ̌ǰ xuben δoδǰ nīmǰůn-en wi pitêwǰ xu zibic-en
atā yik-wi půnd va yi koyin naɣ̌ǰīδǰ xu to-yi wi odam wīnč atā tar yi-ga taraf naɣ̌ǰīδǰ xu tūyǰ
dis-ga-yi yi mardīnā as lewī awlod čūɣ̌ǰ tar wi x̌īvǰīn xez nazdīk sůd xu yi-ga taraf qati naɣ̌ǰīst xu tīzd
atā yi samari čorik mis yik wi půnd-ti yaθč xu wi bečorā-yi wīnč xu rām-i bar wi čūɣ̌ǰ
as xu qačīr-ti xāvǰ wi maǰrū zaxmiyen-i zinoδǰ at yamard-i zaytūn rūɣan atā šarob molč xu wi-yi xu qačīr-ti čūɣ̌ǰ sawor xu tar memūnxůnā-yi vūɣ̌ǰ xu yamandi-yi mis pis wê-θ paloysč
wi yiga meθ-ard xu tīdow-ti-yi memūnxůnā soyib-ard δu dinor dāk čūɣ̌ǰ xu lůvǰ-i pis di čorik-aθ paloys atā aga lapdi xarč ca kini wuz as gax̌t tu-rd garδenum
tu čīz lůvi yik as dev aray-and wi as rāzanen zalalwīnčin čorik-ard čāy nazdīk odamizod sut
yik-u yidê rām-i bar wi ca čūd oxůn ǰiwob-i δod
sa xu tu mis yik dis-ga ki yeso lůd-i
apostolen-en gax̌t čūd xu fukaθ-en xu koringi yeso-rd naqli ču atā yeso wev-i zox̌t xu tar baytsaydo nům x̌ār tūyd idê yamand wev qati xilwat-aθ nīθt
ammo xalq di-yi fāmt xu wev dām-ti sut yeso wi mardum-i bašānd-aθ qabūl čūd xu dar borayi xuδoy malakūti wev-ard naqli čūd at ar čāy bemor ca vud wi-yi xub čūd
meθ vegā daraw sid vad atā duwozdā apostolen yat tar yeso xez xu lůd-en di mardum šič lāk sen tar dev atrof qišloqen at toqaxůnayen xu x̌avgā atā xurok xu-rd x̌ikaren yůdand māš-and biyābůn ǰoy
atā yeso wev-ard-i lůd tama dev-ard awqot δet
māš-and yi-čīz-aθ nist baɣayr as pīnʒ garδā atā δiyůn moyi apostolen-en ǰiwob δod baɣer māš xubaθ sāwām dev-ard awqotwori xarīd-ām
fukaki yamand qarīb pīnʒ azor odam vud
atā yeso lůd-i panǰo nafari dev ǰargā nêδet
apostolen-en dis-ga ču fukaθ-en nêδd
atā yeso wev pīnʒ garδā at δiyůn moyi xu mi δust zox̌t xu xu pīc-i pi osmůn čūd xu barakatbāx̌ duo-yi čūd xu bād-i wev garδayen at moyien kānd čūd xu dāk-i ču apostolen-ard idê mardum-ard bāx̌ kinen
yik-u důnd mardum fukaθ-i xūd at ser sut atā vo duwozdā toθč-and-ga yu awqot bex̌ δod
atā yi memūn di-yi x̌ud xu yeso-rd-i lůd xušbaxt yik-u yidê yu xuδoy malakūt-and šelůn ca xīrt
atā yeso lůd-i wi-rd yi odam ziyofat-i taškīl čūd xu lap memūn-i qīwd
dastorxůn kāl-ti nīstow waxt yat atā yu xu ɣulům-i rimod wev-ard lůvdow yadet ziyofat pigoθ tayor
atā bexilīwand-aθ-en fukaθ daraw bax̌xix̌-tilāpt sat
yīw lůd-i yidê yu zimc-i xarīt čūɣ̌ǰ xu atman boyad wam čīx̌tow sůd wi-rd bax̌xix̌ kinen
yu yi-ga lůd-i yidê yu pīnʒ ǰuft x̌īǰ-i xarīt čūɣ̌ǰ xu boyad čost idê wāδ bāf-en yo nay wi-rd bax̌xix kinen
seyum lůd-i wuz-um naw ɣ̌in vūɣ̌ǰ xu as wam xez-and tīdow na vārδīm
ɣ̌ulům gax̌t-i čūd xu xūǰayīn-ard-i naqli ču
tām wi xūǰayīn qār sifīd xu wi ɣulům-ard-i farmůn δod sa ǰāldi tar x̌ār as kučā-t paskučayen-ard kambaɣal at šīl at šāl at kůr at šuten tarů va
ɣ̌ulům wi-rd-i lůd e xūǰayīn tu farmůn yiǰro čūɣ̌ǰin atā vo yilāvga ǰoy xoli reδǰ
tām-i xūǰayīn ɣulům-ard lůd sa as fuk kučā at parδīren půnd naɣ̌ǰīs xu pi x̌ār darwozā mis sa xu fukaθ rozi kin idê tarů yaden lāk mu čīd as memůn pur sůd
wuz lům tama-rd yidê yi-čāy-aθ-ta yik as wev dāwatsuδǰinen tar mu dastorxůn kāl na yoδd ǰatčūɣ̌ǰin lap atā qabulsuδǰin kām
bād atā yeso ar čīz mardum-ard wi forax̌ ca vud lůd-i xu gax̌t-i ču tar kafarnaum
yi aǰnabi sadā mīr-and bašānd damdor ɣulům vud yu ɣulům bemor sut xu či mīd sut
sadā mīr yeso gāp-i x̌ud xu yawūd aqsaqolen-i tar wi xez rimod idê yoδd wi ɣulům as mīdow naǰot δīd
wāδ-en yat tar yeso xez xu xax̌-aθ yiltimos-en as wi čūd wāδ-en yeso-rd lůd yik-id odam māš mardum-i žīwǰ yid māš-ard-i kiništ mīzd atā tu wi-rd yordam ca kini lap bašānd kor sůd
yeso wev qati rawůn sut xu qarībaki sadā mīr čīd-en yat atā yu pis xu nazdīk odamenaθ-i yeso-rd pêɣům čūd e taxsīr tu xu qadam ranǰā mā kin wuz-um důnd-ard loyiq nist idê tu tar mu čīd deδi
xubaθ-um mis důnd aven tar tu xez na yat idê loyiq-um nist tu yik-důnd rimi atā mu ɣulům-ta xub sůd
wuz-um xubaθ farmůnbardor odam atā mund-en mis vo mu farmůn-and sarbozen yast yīw-ard lům sa yu δar sůd yīw-ard lům tarů ya yu yoδd xu ɣulům-ard lům falůn kor ki yu kix̌t
yeso dev gāpen-i x̌ud xu ayrůn sut xu gāx̌t tar wev odamen idê wi dām-ti-yen ca toyd xu lůd-i tama-rd lům idê yisroyīl-and-aθ-um wuz yik dis yemůn na wīnt
atā wāδ sadā mīr box̌čin odamen-en to tar wi čīd yat idê yu ɣulům waxt-aθ xub suδǰ
atā čand waxt bād yeso tar nayin nům x̌ār tūyd atā wi x̌ogirden at katā yizdiůmen wi amro vad
atā yeso tar x̌ār darwozā xez yat atā as x̌ār-and-en yi murδā ziwost idê yu yi bewā-nd wam yīwikaθ ziryot vuδǰ atā wam bewā qati nāš mardum vud
yeso-yi mase wam-i wīnt xu wi-rd as wam rām yat xu lůd-i mā nāw
daδ yat xu xu δust-i δod tar tobūt wāδ odamen-en tobūt qati ca vad gīr-en sat yeso lůd-i e ǰiwůn tu-rd ta lům andiӡ
yu murδā xu ǰoy-ti nūst xu daraw gāp-δêd sut yeso wi-yi wi nān-ard zindā čūd
fukaθ mardum woymā-ndi δod xu xuδoy-ard-en daraw yůllo sat wāδ-en xax̌aθ lůd buzurg payɣambar māš darūn peδo δod xuδoy xu xalq-ard yordam yat
atā yeso naqli tamůmi mulki yawūdo-rd atā wi garginūx̌ā pān sut
